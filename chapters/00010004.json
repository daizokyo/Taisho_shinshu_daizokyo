{
  "title": "長阿含經 卷三",
  "content": "佛說長阿含經卷第四\n\n\n　　　　後秦弘始年佛陀耶舍共竺佛念譯\n\n遊行經第二後\n\n爾時，佛告阿難：「時王自念：『我本積何功德，\n\n修何善本，今獲果報，巍巍如是？』\n\n復自思念：『以三因緣，致此福報。\n\n何謂三？一曰布施，二曰持戒，三曰禪思，以是因緣，\n\n今獲大報。』王復自念：『我今已受人間福報，\n\n當復進修天福之業，宜自抑損，去離憒鬧，\n\n隱處閑居，以崇道術。』時，王即命善賢寶女，\n\n而告之曰：『我今已受人間福報，\n\n當復進修天福之業，宜自抑損，去離憒鬧，隱處閑居，\n\n以崇道術。』女言：『唯諾！如大王教。』即敕內外，\n\n絕於侍覲。　「時，王即昇法殿，入金樓觀，坐銀御床，\n\n思惟貪婬欲、惡不善，有覺、有觀，離生喜、樂，\n\n得第一禪；除滅覺、觀，內信歡悅，撿心專一，無覺、\n\n無觀，定生喜、樂，得第二禪；捨喜守護，\n\n專念不亂，自知身樂，賢聖所求，護念樂行，\n\n得第三禪；捨滅苦、樂，先除憂、喜，不苦不樂，\n\n護念清淨，得第四禪。時，善見王起銀御床，\n\n出金樓觀，詣大正樓，坐琉璃床，修習慈心，\n\n遍滿一方，餘方亦爾，周遍廣普無二無量，\n\n除眾結恨，心無嫉惡，靜默慈柔以自娛樂，悲、喜、捨心，\n\n亦復如是。　「時，玉女寶默自念言：『久違顏色，\n\n思一侍覲，今者寧可奉現大王。』時，\n\n寶女善賢告八萬四千諸婇女曰：\n\n『汝等宜各沐浴香湯，嚴飾衣服，所以然者？我等久違顏色，\n\n宜一奉覲。』諸女聞已，各嚴衣服，沐浴澡潔。\n\n時，寶女善賢又告主兵寶臣集四種兵：\n\n『我等久違朝覲，宜一奉現。』時，\n\n主兵臣即集四兵，白寶女言：『四兵已集，宜知是時。』於是，\n\n寶女將八萬四千婇女，四兵導從，詣金多鄰園，\n\n大眾震動，聲聞于王，王聞聲已，臨窗而觀，\n\n寶女即前，戶側而立。　「時，王見女，尋告之曰：\n\n『汝止勿前，吾將出觀。』時，善見王起頗梨座，\n\n出大正樓，下正法殿，\n\n與玉女寶詣多鄰園，就座而坐。時，\n\n善見王容顏光澤有踰於常，善賢寶女即自念言：\n\n『今者大王色勝於常，是何異瑞？』時，女尋白大王：\n\n『今者顏色異常，將非異瑞，欲捨壽耶？今此八萬四千象，\n\n白象寶為第一。金銀交飾，珞用寶珠，\n\n自王所有，願少留意，共相娛樂，勿便捨壽，\n\n孤棄萬民。又八萬四千馬，力馬王為第一；\n\n八萬四千車，輪寶為第一；八萬四千珠，神珠寶第一；\n\n八萬四千女，玉女寶第一；八萬四千居士，\n\n居士寶第一；八萬四千剎利，主兵寶第一；\n\n八萬四千城，拘尸城第一；八萬四千殿，正法殿第一；\n\n八萬四千樓，大正樓第一；八萬四千座，\n\n寶飾第一；八萬四千億衣，柔軟第一；\n\n八萬四千種食，味味珍異。凡此眾寶，皆王所有，願少留意，\n\n共相娛樂，勿便捨壽，孤棄萬民。』　「時，\n\n善見王答寶女曰：『自汝昔來恭奉於我，慈柔敬順，\n\n言無麤漏今者何故，乃作此語？』女白王曰：\n\n『不審所白有何不順？』王告女曰：『汝向所言：\n\n象馬、寶車、金輪、宮觀、名服、餚膳，斯皆無常，\n\n不可久保，而勸我留，豈是順耶？』女白王言：\n\n『不審慈順當何以言？』王告女曰：『汝若能言：\n\n象馬、寶車、金輪、宮觀、名服、餚膳，斯皆無常，\n\n不可久保，願不戀著，以勞神思。\n\n所以然者？王命未幾當就後世，夫生有死，合會有離，\n\n何有生此而永壽者？宜割恩愛以存道意，\n\n斯乃名曰敬順言也。』　「阿難！時，玉女寶聞王此教，\n\n悲泣[跳-兆+虎]啼，捫淚而言：『象馬、寶車、金輪、宮觀、\n\n名服、餚膳，斯皆無常，不可久保，願不戀著，\n\n以勞神思。\n\n所以然者？王壽未幾當就後世，夫生有死，合會有離，\n\n何有生此而永壽者？宜割恩愛以存道意。』　「阿難！\n\n彼玉女寶撫此言頃，時，善見王忽然命終，\n\n猶如壯士美飯一餐，無有苦惱，魂神上生第七梵天。\n\n其王善見死七日後，輪寶、珠寶自然不現，象寶、\n\n馬寶、玉女寶、居士寶、主兵寶同日命終，城池、\n\n法殿、樓觀、寶飾、金多鄰園，皆變為土木。」\n\n　佛告阿難：「此有為法，無常變易，要歸磨滅，\n\n貪欲無厭，消散人命，戀著恩愛，無有知足。\n\n唯得聖智，諦見道者，爾乃知足。阿難！\n\n我自憶念，曾於此處六返，作轉輪聖王，\n\n終措骨於此。今我成無上正覺，復捨性命，措身於此，\n\n自今已後，生死永絕，無有方土，措吾身處，\n\n此最後邊，更不受有。」\n\n爾時，世尊在拘尸那竭城本所生處，\n\n娑羅園中雙樹間，臨將滅度，告阿難曰：\n\n「汝入拘尸那竭城，告諸末羅：『諸賢！\n\n當知如來夜半於娑羅園雙樹間當般涅槃，\n\n汝等可往諮問所疑，面受教誡，宜及是時，無從後悔。』」\n\n　是時，阿難受佛教已，即從座起，禮佛而去。\n\n與一比丘垂淚而行，入拘尸城，\n\n見五百末羅以少因緣，集在一處。　時，諸末羅見阿難來，\n\n即起作禮，於一面立，白阿難言：\n\n「不審尊者今入此城，何甚晚暮，欲何作為？」\n\n　阿難垂淚言：「吾為汝等，欲相饒益，故來相告。\n\n卿等當知，如來夜半當般涅槃，\n\n汝等可往諮問所疑，面受教誡，宜及是時，無從後悔。」　時，\n\n諸末羅聞是言已，舉聲悲號，宛轉躄地，\n\n絕而復甦，譬如大樹根拔，枝條摧折，同舉聲言：\n\n「佛取滅度，何其駛哉！佛取滅度，何其速哉！\n\n群生長衰，世間眼滅。」　是時，\n\n阿難慰勞諸末羅言：「止！止！勿悲！天地萬物，無生不終，\n\n欲使有為而常存者，無有是處。\n\n佛不云乎？合會有離，生必有盡。」　時，諸末羅各相謂言：「吾等還歸，\n\n將諸家屬，并持五百張白疊，共詣雙樹。」\n\n時，諸末羅各歸舍已，將諸家屬，并持白疊，\n\n出拘尸城，詣雙樹間，至阿難所。阿難遙見，\n\n默自念言：「彼人眾多，若一一見佛，\n\n恐未周聞，佛先滅度。我今寧可使於前夜，\n\n同時見佛。」即將五百末羅及其家屬，至世尊所，\n\n頭面禮足，在一面立，阿難前白佛言：\n\n「某甲某甲諸末羅等及其家屬，\n\n問訊世尊起居增損。」　佛報言：「勞汝等來，當使汝等壽命延長，\n\n無病無痛。」阿難乃能將諸末羅及其家屬，\n\n使見世尊。　時，諸末羅頭面禮足，\n\n於一面坐。爾時，世尊為說無常，示教利喜。時，\n\n諸末羅聞法歡喜，即以五百張疊，奉上世尊，\n\n佛為受之，諸末羅即從座起，禮佛而去。　是時，\n\n拘尸城內，有一梵志，名曰須跋，年百二十，\n\n耆舊多智，\n\n聞沙門瞿曇今夜於雙樹間當取滅度，自念言：「吾於法有疑，\n\n唯有瞿曇能解我意，今當及時自力而行。」即於其夜，\n\n出拘尸城，詣雙樹間，至阿難所，問訊已，\n\n一面立，白阿難曰：\n\n「我聞瞿曇沙門今夜當取滅度，故來至此，求一相見。我於法有疑，\n\n願見瞿曇，一決我意，寧有閑暇得相見不？」\n\n　阿難報言：「止！止！須跋！佛身有疾，無勞擾也。」\n\n　須跋固請，乃至再三：「吾聞如來時一出世，\n\n如優曇缽花時時乃出，故來求現，欲決所疑，\n\n寧有閑暇暫相見不？」　阿難答如初：「佛身有疾，\n\n無勞擾也。」　時，佛告阿難：「汝勿遮止！\n\n聽使來入，此欲決疑，無嬈亂也，設聞我法，\n\n必得開解。」　阿難乃告須跋：「汝欲覲佛，\n\n宜知是時。」　須跋即入，問訊已，一面坐，\n\n而白佛言：「我於法有疑，寧有閑暇一決所滯不？」\n\n佛言：「恣汝所問。」　須跋即問：「云何？瞿曇！\n\n諸有別眾，自稱為師，不蘭迦葉、\n\n末伽梨憍舍利、阿浮陀翅舍金披羅、波浮迦旃、\n\n薩若毘耶梨弗、尼揵子，此諸師等，各有異法，\n\n瞿曇沙門能盡知耶？不盡知耶？」　佛言：「止！止！\n\n用論此為，吾悉知耳。今當為汝說深妙法，\n\n諦聽！諦聽！善思念之。」　須跋受教，佛告之曰：\n\n「若諸法中，無八聖道者，則無第一沙門果，第二、\n\n第三、第四沙門果。須跋！\n\n以諸法中有八聖道故，便有第一沙門果，第二、第三、\n\n第四沙門果。須跋！今我法中有八聖道，\n\n有第一沙門果，第二、第三、第四沙門果，\n\n外道異眾無沙門果。」爾時，世尊為須跋而說頌曰：\n\n「我年二十九，　　出家求善道；\n\n須跋我成佛，　　今已五十年。\n\n戒定智慧行，　　獨處而思惟；\n\n今說法之要，　　此外無沙門。」\n\n佛告須跋：「若諸比丘皆能自攝者，\n\n則此世間羅漢不空。」　是時，須跋白阿難言：\n\n「諸有從沙門瞿曇已行梵行，今行、當行者，為得大利。\n\n阿難！汝於如來所修行梵行，亦得大利，\n\n我得面覲如來，諮問所疑，亦得大利。今者，\n\n如來則為以弟子[卄/別]而別我已。」　即白佛言：\n\n「我今寧得於如來法中出家受具戒不？」\n\n　佛告須跋：\n\n「若有異學梵志於我法中修梵行者，當試四月，觀其人行，察其志性，\n\n具諸威儀無漏失者，則於我法得受具戒。\n\n須跋！當知在人行耳。」　須跋復白言：\n\n「外道異學於佛法中當試四月，觀其人行，\n\n察其志性，具諸威儀無漏失者，乃得具戒。\n\n今我能於佛正法中四歲使役，具諸威儀，\n\n無有漏失，乃受具戒。」　佛告須跋：\n\n「我先已說在人行耳。」　於是，須跋即於其夜，出家受戒，\n\n淨修梵行，於現法中，自身作證：生死已盡，梵行已立，\n\n所作已辦，得如實智，更不受有。時，夜未久，\n\n即成羅漢，是為如來最後弟子，\n\n便先滅度而佛後焉。　是時，阿難在佛後立，撫床悲泣，\n\n不能自勝，歔欷而言：「如來滅度，何其駛哉！\n\n世尊滅度，何其疾哉！大法淪曀，何其速哉！\n\n群生長衰，世間眼滅，所以者何？我蒙佛恩，\n\n得在學地，所業未成，而佛滅度。」　爾時，世尊知而故問：\n\n「阿難比丘今為所在？」　時，諸比丘白如來曰：\n\n「阿難比丘今在佛後撫床悲泣，不能自勝，\n\n歔欷而言：『如來滅度，何其駛哉！世尊滅度，\n\n何其疾哉！大法淪曀，何其速哉！群生長衰，\n\n世間眼滅，所以者何？我蒙佛恩，得在學地，\n\n所業未成，而佛滅度。』」　佛告阿難：「止！止！\n\n勿憂莫悲泣也。汝侍我以來，身行有慈，無二無量；\n\n言行有慈，意行有慈，無二無量。阿難！汝供養我，\n\n功德甚大，若有供養諸天、魔、梵、沙門、婆羅門，\n\n無及汝者。汝但精進，成道不久。」　爾時，\n\n世尊告諸比丘：「過去諸佛給侍弟子亦如阿難，\n\n未來諸佛給侍弟子亦如阿難。\n\n然過去佛給侍弟子，語然後知；今我阿難，舉目即知：\n\n如來須是，世尊須是。此是阿難未曾有法，\n\n汝等持之。轉輪聖王有四奇特未曾有法，\n\n何等四？聖王行時，舉國民庶皆來奉迎，見已歡喜，\n\n聞教亦喜，瞻仰威顏，無有厭足。轉輪聖王若住、\n\n若坐，及與臥時，國內臣民盡來王所，\n\n見王歡喜，聞教亦喜，瞻仰威顏，無有厭足，\n\n是為轉輪聖王四奇特法。\n\n今我阿難亦有此四奇特之法，何等四？阿難默然入比丘眾，\n\n眾皆歡喜，為眾說法，聞亦歡喜，觀其儀容，\n\n聽其說法，無有厭足。復次，\n\n阿難默然至比丘尼眾中、優婆塞眾中、優婆夷眾中，見俱歡喜，\n\n若與說法，聞亦歡喜，觀其儀容，聽其說法，\n\n無有厭足，是為阿難四未曾有奇特之法。」\n\n　爾時，阿難偏露右肩，右膝著地，而白佛言：\n\n「世尊！現在四方沙門耆舊多智，明解經律，\n\n清德高行者來覲世尊，我因得禮敬，親覲問訊。\n\n佛滅度後，彼不復來，無所瞻對，當如之何？」\n\n佛告阿難：「汝勿憂也。諸族姓子常有四念，\n\n何等四？一曰念佛生處，歡喜欲見，\n\n憶念不忘，生戀慕心。二曰念佛初得道處，\n\n歡喜欲見，憶念不忘，生戀慕心。\n\n三曰念佛轉法輪處，歡喜欲見，憶念不忘，生戀慕心。\n\n四曰念佛般泥洹處，歡喜欲見，憶念不忘，\n\n生戀慕心。阿難！我般泥洹後，族姓男女念佛生時，\n\n功德如是。佛得道時，神力如是。轉法輪時，\n\n度人如是。臨滅度時，遺法如是。\n\n各詣其處，遊行禮敬諸塔寺已，死皆生天，\n\n除得道者。」　佛告阿難：「我般涅槃後，諸釋種來，\n\n求為道者，當聽出家，授具足戒，勿使留難。\n\n諸異學梵志來求為道，亦聽出家受具足戒，\n\n勿試四月。所以者何？彼有異論，若小稽留，\n\n則生本見。」　爾時，阿難長跪叉手，前白佛言：\n\n「闡怒比丘虜[悷-犬+邕]自用，佛滅度後，當如之何？」\n\n佛告阿難：「我滅度後，若彼闡怒不順威儀，\n\n不受教誡，汝等當共行梵檀罰，\n\n敕諸比丘不得與語，亦勿往返教授從事。」　是時，\n\n阿難復白佛言：「佛滅度後，\n\n諸女人輩未受誨者，當如之何？」　佛告阿難：「莫與相見。」\n\n　阿難又白：「設相見者，當如之何？」　佛言：「莫與共語。」\n\n阿難又白：「設與語者，當如之何？」　佛言：\n\n「當自撿心。阿難！汝謂佛滅度後，無復覆護，\n\n失所持耶？勿造斯觀，我成佛來所說經戒，\n\n即是汝護，是汝所持。阿難！自今日始，\n\n聽諸比丘捨小小戒，上下相呼，當順禮度，\n\n斯則出家敬順之法。」　佛告諸比丘：「汝等若於佛、法、\n\n眾有疑，於道有疑者，當速諮問，宜及是時，\n\n無從後悔，及吾現存，當為汝說。」\n\n時諸比丘默然無言。　佛又告曰：「汝等若於佛、法、\n\n眾有疑，於道有疑，當速諮問，宜及是時，\n\n無從後悔，及吾現存，當為汝說。」時，\n\n諸比丘又復默然。　佛復告曰：「汝等若自慚愧，\n\n不敢問者，當因知識，速來諮問，宜及是時，\n\n無從後悔。」時，諸比丘又復默然。　阿難白佛言：\n\n「我信此眾皆有淨信，無一比丘疑佛、法、眾，\n\n疑於道者。」　佛告阿難：\n\n「我亦自知今此眾中最小比丘皆見道跡，不趣惡道，極七往返，\n\n必盡苦際。」爾時，\n\n世尊即記[卄/別]千二百弟子所得道果。　時，世尊披鬱多羅僧，出金色臂，\n\n告諸比丘：「汝等當觀如來時時出世，\n\n如優曇缽花時一現耳。」爾時，世尊重觀此義，而說偈言：\n\n「右臂紫金色，　　佛現如靈瑞；\n\n去來行無常，　　現滅無放逸。\n\n「是故，比丘！無為放逸，我以不放逸故，\n\n自致正覺，無量眾善，亦由不放逸得，\n\n一切萬物無常存者，此是如來末後所說。」於是，\n\n世尊即入初禪定，從初禪起，入第二禪；\n\n從第二禪起，入第三禪；從第三禪起，入第四禪；\n\n從四禪起，入空處定；從空處定起，\n\n入識處定；從識處定起，入不用定；\n\n從不用定起，入有想無想定；從有想無想定起，\n\n入滅想定。　是時，阿難問阿那律：\n\n「世尊已般涅槃耶？」　阿那律言：「未也，阿難！\n\n世尊今者在滅想定。我昔親從佛聞，從四禪起，乃般涅槃。」\n\n於時，世尊從滅想定起，入有想無想定；\n\n從有想無想定起，入不用定；從不用定起，\n\n入識處定；從識處定起，入空處定；\n\n從空處定起，入第四禪；從第四禪起，\n\n入第三禪；從三禪起，入第二禪；從二禪起，\n\n入第一禪；從第一禪起，入第二禪；從二禪起，\n\n入第三禪；從三禪起，入第四禪；從四禪起，\n\n佛般涅槃。當於爾時，地大震動，諸天、\n\n世人皆大驚怖。諸有幽冥日月光明所不照處，\n\n皆蒙大明，各得相見，迭相謂言：「彼人生此！\n\n彼人生此！」其光普遍，過諸天光。　時，\n\n忉利天於虛空中，以文陀羅花、優缽羅、波頭摩、拘摩頭、\n\n分陀利花散如來上，及散眾會。\n\n又以天末栴檀而散佛上，及散大眾。佛滅度已，時，\n\n梵天王於虛空中以偈頌曰：\n\n「一切昏萌類，　　皆當捨諸陰；\n\n佛為無上尊，　　世間無等倫。\n\n如來大聖雄，　　有無畏神力；\n\n世尊應久住，　　而今般涅槃。」\n\n爾時，釋提桓因復作頌曰：\n\n「陰行無有常，　　但為興衰法；\n\n生者無不死，　　佛滅之為樂。」\n\n爾時，毘沙門王復作頌曰：\n\n「福樹大叢林，　　無上福娑羅；\n\n受供之良田，　　雙樹間滅度。」\n\n爾時，阿那律復作頌曰：\n\n「佛以無為住，　　不用出入息；\n\n本由寂滅來，　　靈曜於是沒。」\n\n爾時，梵摩那比丘復作頌曰：\n\n「不以懈慢心，　　約己修上慧；\n\n無著無所染，　　離愛無上尊。」\n\n爾時，阿難比丘復作頌曰：\n\n「天人懷恐怖，　　衣毛為之豎；\n\n一切皆成就，　　正覺取滅度。」\n\n爾時，金毘羅神復作頌曰：\n\n「世間失覆護，　　群生永盲冥；\n\n不復睹正覺，　　人雄釋師子。」\n\n爾時，密跡力士復作頌曰：\n\n「今世與後世，　　梵世諸天人；\n\n更不復睹見，　　人雄釋師子。」\n\n爾時，佛母摩耶復作頌曰：\n\n「佛生樓毘園，　　其道廣流布；\n\n還到本生處，　　永棄無常身。」\n\n爾時，雙樹神復作頌曰：\n\n「何時當復以，　　非時花散佛；\n\n十力功德具，　　如來取滅度。」\n\n爾時，娑羅園林神復作頌曰：\n\n「此處最妙樂，　　佛於此生長；\n\n即此轉法輪，　　又於此滅度。」\n\n爾時，四天王復作頌曰：\n\n「如來無上智，　　常說無常論；\n\n解群生苦縛，　　究竟入寂滅。」\n\n爾時，忉利天王復作頌曰：\n\n「於億千萬劫，　　求成無上道；\n\n解群生苦縛，　　究竟入寂滅。」\n\n爾時，焰天王復作頌曰：\n\n「此是最後衣，　　纏裹如來身；\n\n佛既滅度已，　　衣當何處施。」\n\n爾時，兜率陀天王復作頌曰：\n\n「此是末後身，　　陰、界於此滅；\n\n無憂無喜想，　　無復老死患。」\n\n爾時，化自在天王復作頌曰：\n\n「佛於今後夜，　　偃右脅而臥；\n\n於此娑羅園，　　釋師子滅度。」\n\n爾時，他化自在天王復作頌曰：\n\n「世間永衰冥，　　星王月奄墜；\n\n無常之所覆，　　大智日永翳。」\n\n爾時，異比丘而作頌曰：\n\n「是身如泡沫，　　危脆誰當樂？\n\n佛得金剛身，　　猶為無常壞。\n\n諸佛金剛體，　　皆亦歸無常；\n\n速滅如少雪，　　其餘復何冀？」\n\n佛般涅槃已。時，諸比丘悲慟殞絕，自投於地，\n\n宛轉號咷，不能自勝，歔欷而言：「如來滅度，\n\n何其駛哉！世尊滅度，何其疾哉！大法淪翳，\n\n何其速哉！群生長衰，世間眼滅。譬如大樹根拔，\n\n枝條摧折。又如斬蛇，宛轉迴遑，莫知所奉。」　時，\n\n諸比丘亦復如是，悲慟殞絕，自投於地，\n\n宛轉號咷，不能自勝，歔欷而言：「如來滅度，\n\n何其駛哉！世尊滅度，何其疾哉！大法淪翳，\n\n何其速哉！群生長衰，世間眼滅。」　爾時，\n\n長老阿那律告諸比丘：「止！止！勿悲，諸天在上，儻有怪責。」　時，\n\n諸比丘問阿那律：「上有幾天？」　阿那律言：\n\n「充滿虛空，豈可計量？皆於空中徘徊騷擾，\n\n悲號躄踊，垂淚而言：『如來滅度，\n\n何其駛哉？世尊滅度，何其疾哉？大法淪翳，\n\n何其速哉？群生長衰，世間眼滅。譬如大樹根拔，枝條摧折，\n\n又如斬蛇，宛轉迴遑，莫知所奉。』是時，\n\n諸天亦復如是，皆於空中徘徊騷擾，悲號躄踊，\n\n垂淚而言：『如來滅度，何其駛哉！世尊滅度，\n\n何其疾哉！大法淪翳，何其速哉！群生長衰，\n\n世間眼滅。』」　時，諸比丘竟夜達曉，講法語已，\n\n阿那律告阿難言：「汝可入城，語諸末羅：『佛已滅度，\n\n所欲施作，宜及時為。』」　是時，阿難即起，\n\n禮佛足已，將一比丘，涕泣入城，\n\n遙見五百末羅以少因緣，集在一處。諸末羅見阿難來，\n\n皆起奉迎，禮足而立，白阿難言：「今來何早？」\n\n　阿難答言：「我今為欲饒益汝故，晨來至此。\n\n汝等當知：如來昨夜已取滅度，汝欲施作，\n\n宜及時為。」　時，諸末羅聞是語已，莫不悲慟，\n\n捫淚而言：「一何駛哉！佛般涅槃。一何疾哉！\n\n世間眼滅。」　阿難報曰：「止！止！諸君勿為悲泣，\n\n欲使有為不變易者，無有是處。佛已先說：\n\n『生者有死，合會有離；一切恩愛，無常存者。』」　時，\n\n諸末羅各相謂言：「宜各還歸，辦諸香花及眾伎樂，\n\n速詣雙樹，供養舍利。竟一日已，\n\n以佛舍利置於床上，使末羅童子舉床四角，擎持幡蓋，\n\n燒香散華，伎樂供養，入東城門，遍諸里巷，\n\n使國人民皆得供養；然後出西城門，\n\n詣高顯處而闍維之。」時，諸末羅作此論已，\n\n各自還家，供辦香華及眾伎樂，詣雙樹間，\n\n供養舍利。竟一日已，以佛舍利置於床上，\n\n諸末羅等眾來舉床，皆不能勝。　時，\n\n阿那律語諸末羅：「汝等且止！勿空疲勞，\n\n今者諸天欲來舉床。」　諸末羅曰：「天以何意，欲舉此床？」\n\n　阿那律曰：「汝等欲以香花伎樂供養舍利，\n\n竟一日已，以佛舍利置於床上，\n\n使末羅童子舉床四角，擎持幡蓋，燒香散花，伎樂供養，\n\n入東城門，遍諸里巷，使國人民皆得供養；\n\n然後出西城門，詣高顯處而闍維之。\n\n而諸天意欲留舍利七日之中，香花伎樂，\n\n禮敬供養；然後以佛舍利置於床上，\n\n使末羅童子舉床四角，擎持幡蓋，散花燒香，作眾伎樂，\n\n供養舍利。入東城門，遍諸里巷，\n\n使國人民皆得供養；然後出城北門，渡凞連禪河，\n\n到天冠寺而闍維之。是上天意，使床不動。」\n\n　末羅曰：「諾！快哉斯言！隨諸天意。」　時，\n\n諸末羅自相謂言：「我等宜先入城，街里街里，平治道路，\n\n掃灑燒香，還來至此，於七日中供養舍利。」\n\n時，諸末羅即共入城，街里街里，平治道路，\n\n掃灑燒香，訖已出城，於雙樹間，\n\n以香花伎樂供養舍利。訖七日已，時日向暮，\n\n舉佛舍利置於床上，末羅童子奉舉四角，\n\n擎持幡蓋，燒香散花，作眾伎樂，前後導從，\n\n安詳而行。　時，忉利諸天以文陀羅花、優缽羅花、\n\n波頭摩花、拘物頭花、分陀利花、\n\n天末栴檀散舍利上，充滿街路。諸天作樂，鬼神歌詠。時，\n\n諸末羅自相謂言：「且置人樂，\n\n請設天樂供養舍利。」　於是，末羅奉床漸進，入東城門，\n\n止諸街巷，燒香散花，伎樂供養。時，\n\n有路夷末羅女篤信佛道，手擎金花，大如車輪，供養舍利。時，\n\n有一老母舉聲讚曰：「此諸末羅為得大利，\n\n如來末後於此滅度，舉國士民快得供養。」\n\n時，諸末羅設供養已，出城北門，\n\n渡凞連禪河，到天冠寺，置床於地，告阿難曰：\n\n「我等當復以何供養？」　阿難報曰：「我親從佛聞，\n\n親受佛教，欲葬舍利者，\n\n當如轉輪聖王葬法。」　又問阿難：「轉輪聖王葬法云何？」　答曰：\n\n「聖王葬法，先以香湯洗浴其身，\n\n以新劫貝周遍纏身，五百張疊次如纏之，內身金棺，\n\n灌以麻油畢，舉金棺置於第二大鐵槨中，\n\n栴檀香槨次重於外，積眾名香，\n\n厚衣其上而闍維之。收拾舍利，於四衢道起立塔廟，\n\n表剎懸繒，使國行人皆見王塔，思慕正化，\n\n多所饒益。『阿難！汝欲葬我，\n\n先以香湯洗浴，用新劫貝周匝纏身，\n\n以五百張疊次如纏之。內身金棺，灌以麻油畢，\n\n舉金棺置於第二大鐵槨中，栴檀香槨次重於外，\n\n積眾名香，厚衣其上而闍維之。\n\n收撿舍利，於四衢道起立塔廟，表剎懸繒，\n\n使諸行人皆見佛塔，思慕如來法王道化，\n\n生獲福利，死得上天，除得道者。』」　時，\n\n諸末羅各相謂言：「我等還城，供辦葬具、香花、劫貝、棺槨、\n\n香油及與白疊。」時，諸末羅即共入城，\n\n供辦葬具已，還到天冠寺，以淨香湯洗浴佛身，\n\n以新劫貝周匝纏身，五百張疊次如纏之。\n\n內身金棺，灌以香油，\n\n奉舉金棺置於第二大鐵槨中，栴檀木槨重衣其外，\n\n以眾名香而[卄/積]其上。　時，有末羅大臣名曰路夷，執大炬火，\n\n欲燃佛積，而火不燃。\n\n又有大末羅次前燃其積，火又不燃。時，\n\n阿那律語諸末羅言：「止！止！諸賢！非汝所能，火滅不燃，\n\n是諸天意。」　末羅又問：「諸天何故使火不燃？」\n\n　阿那律言：「天以大迦葉將五百弟子從波婆國來，\n\n今在半道，及未闍維，欲見佛身，\n\n天知其意，故使火不燃。」　末羅又言：「願遂此意！」　爾時，\n\n大迦葉將五百弟子從波婆國來，在道而行，\n\n遇一尼乾子手執文陀羅花。時，\n\n大迦葉遙見尼乾子，就往問言：「汝從何來？」　報言：\n\n「吾從拘尸城來。」　迦葉又言：「汝知我師乎？」\n\n　答曰：「知。」　又問：「我師存耶？」　答曰：「滅度已來，\n\n已經七日，吾從彼來，得此天華。」迦葉聞之，\n\n悵然不悅。時，五百比丘聞佛滅度，皆大悲泣，\n\n宛轉號咷，不能自勝，捫淚而言：「如來滅度，\n\n何其駛哉！世尊滅度，何其疾哉！大法淪翳，何其速哉！\n\n群生長衰，世間眼滅。譬如大樹根拔，\n\n枝條摧折，又如斬蛇，宛轉迴遑，莫知所奉。」　時，\n\n彼眾中有釋種子，字拔難陀，止諸比丘言：\n\n「汝等勿憂，世尊滅度，我得自在。彼者常言：\n\n『當應行是，不應行是。』自今已後，隨我所為。」\n\n　迦葉聞已，悵然不悅，告諸比丘曰：「速嚴衣缽，\n\n時詣雙樹，及未闍維，可得見佛。」　時，\n\n諸比丘聞大迦葉語已，即從座起，侍從迦葉，\n\n詣拘尸城，渡尼連禪河水，到天冠寺，\n\n至阿難所。問訊已，一面住，語阿難言：\n\n「我等欲一面覲舍利，及未闍維，寧可見不？」　阿難答言：\n\n「雖未闍維，難復可見。\n\n所以然者？佛身既洗以香湯纏以劫貝，五百張疊次如纏之。\n\n藏於金棺，置鐵槨中，栴檀香槨重衣其外，\n\n以為佛身難復可睹。」　迦葉請至三，\n\n阿難答如初：「以為佛身難復得見。」　時，\n\n大迦葉適向香[卄/積]，於時佛身從重槨內雙出兩足，\n\n足有異色，迦葉見已，怪問阿難：「佛身金色，\n\n足何故異？」　阿難報曰：「向者，\n\n有一老母悲哀而前手撫佛足，淚墮其上，故色異耳。」\n\n　迦葉聞已，又大不悅，即向香[卄/積]，禮佛舍利。時，\n\n四部眾及上諸天同時俱禮，於是佛足忽然不現。\n\n時，大迦葉繞[卄/積]三匝，而作頌曰：\n\n「諸佛無等等，　　聖智不可稱；\n\n無等之聖智，　　我今稽首禮。\n\n無等等沙門，　　最上無瑕穢；\n\n牟尼絕愛枝，　　大仙天人尊；\n\n人中第一雄，　　我今稽首禮。\n\n苦行無等侶，　　離著而教人；\n\n無染無垢塵，　　稽首無上尊。\n\n三垢垢已盡，　　樂於空寂行；\n\n無二無疇匹，　　稽首十力尊。\n\n善逝為最上，　　二足尊中尊；\n\n覺四諦止息，　　稽首安隱智。\n\n沙門中無上，　　迴邪令入正；\n\n世尊施寂滅，　　稽首湛然跡。\n\n無熱無瑕[郗-巾+ㄙ]，　　其心當寂定；\n\n練除諸塵穢，　　稽首無垢尊。\n\n慧眼無限量，　　甘露滅名稱；\n\n希有難思議，　　稽首無等倫。\n\n吼聲如師子，　　在林無所畏；\n\n降魔越四姓，　　是故稽首禮。」\n\n大迦葉有大威德，四辯具足，說此偈已，時，\n\n彼佛[卄/積]不燒自燃，諸末羅等各相謂言：\n\n「今火猛熾，焰盛難止，闍維舍利，或能消盡，\n\n當於何所求水滅之？」時，佛[卄/積]側有娑羅樹神，\n\n篤信佛道，尋以神力滅佛[卄/積]火。　時，\n\n諸末羅復相謂言：「此拘尸城左右十二由旬，\n\n所有香花，盡當採取，供佛舍利。」尋詣城側，\n\n取諸香花，以用供養。　時，波婆國末羅民眾，\n\n聞佛於雙樹滅度，皆自念言：「今我宜往，求舍利分，\n\n自於本土，起塔供養。」時，\n\n波婆國諸末羅即下國中，嚴四種兵——象兵、馬兵、車兵、步兵，\n\n到拘尸城，遣使者言：「聞佛眾祐，止此滅度，\n\n彼亦我師，敬慕之心，來請骨分，\n\n當於本國起塔供養。」　拘尸王答曰：「如是！如是！\n\n誠如所言，但為世尊垂降此土，於茲滅度，\n\n國內士民，當自供養，遠勞諸君，舍利分不可得。」\n\n時，遮羅頗國諸跋離民眾，\n\n及羅摩伽國拘利民眾、毘留提國婆羅門眾、\n\n迦維羅衛國釋種民眾、毘舍離國離車民眾，\n\n及摩竭王阿闍世，\n\n聞如來於拘尸城雙樹間而取滅度，皆自念言：「今我宜往，求舍利分。」　時，\n\n諸國王阿闍世等，即下國中，嚴四種兵——象兵、\n\n馬兵、車兵、步兵，進渡恒水，\n\n即敕婆羅門香姓：「汝持我名，入拘尸城，致問諸末羅等：\n\n『起居輕利，遊步強耶？吾於諸賢，每相宗敬，\n\n鄰境義和，曾無諍訟。\n\n我聞如來於君國內而取滅度，唯無上尊，實我所天，故從遠來，\n\n求請骨分，欲還本土，起塔供養。設與我者，\n\n舉國重寶，與君共之。』」　時，香姓婆羅門受王教已，\n\n即詣彼城，語諸末羅曰：\n\n「摩竭大王致問無量：『起居輕利，遊步強耶？吾於諸君，\n\n每相宗敬，鄰境義和，曾無諍訟。\n\n我聞如來於君國內而取滅度，唯無上尊，實我所天，\n\n故從遠來，求請骨分，欲還本土，起塔供養。\n\n設與我者，舉國重寶，與君共之。』」　時，\n\n諸末羅報香姓曰：「如是！如是！誠如君言。\n\n但為世尊垂降此土，於茲滅度，國內士民自當供養，\n\n遠勞諸君，舍利分不可得。」　時，諸國王即集群臣，\n\n眾共立議，作頌告曰：\n\n「吾等和議，　　遠來拜首，\n\n遜言求分，　　如不見與，\n\n四兵在此，　　不惜身命，\n\n義而弗獲，　　當以力取。」\n\n時，拘尸國即集群臣，眾共立議，以偈答曰：\n\n「遠勞諸君，　　屈辱拜首，\n\n如來遺形，　　不敢相許，\n\n彼欲舉兵，　　吾斯亦有，\n\n畢命相抵，　　未之有畏。」\n\n時，香姓婆羅門曉眾人曰：「諸賢！\n\n長夜受佛教誡，口誦法言，心服仁化，\n\n一切眾生常念欲安，\n\n寧可諍佛舍利共相殘害？如來遺形欲以廣益，舍利現在但當分取。」\n\n　眾咸稱善，尋復議言：「誰堪分者？」\n\n　皆言香姓婆羅門仁智平均，可使分也。　時，諸國王即命香姓：\n\n「汝為我等分佛舍利，均作八分。」　於時，\n\n香姓聞諸王語已，即詣舍利所，頭面禮畢，\n\n徐前取佛上牙，別置一面。尋遣使者，齎佛上牙，\n\n詣阿闍世王所，語使者言：「汝以我聲，\n\n上白大王：『起居輕利，遊步強耶？舍利未至，\n\n傾遲無量耶？今付使者如來上牙，並可供養，\n\n以慰企望，明星出時，分舍利訖，當自奉送。』」　時，\n\n彼使者受香姓語已，即詣阿闍世王所，白言：\n\n「香姓婆羅門致問無量：『起居輕利，\n\n遊步強耶？舍利未至，\n\n傾遲無量耶？今付使者如來上牙，並可供養，以慰企望，明星出時，\n\n分舍利訖，當自奉送。』」　爾時，香姓以一瓶受一石許，\n\n即分舍利，均為八分已，告眾人言：\n\n「願以此瓶，眾議見與，自欲於舍起塔供養。」　皆言：\n\n「智哉！是為知時，即共聽與。」　時，\n\n有畢缽村人白眾人言：「乞地燋炭，起塔供養。」皆言：\n\n「與之。」　時，拘尸國人得舍利分，\n\n即於其土起塔供養。　波婆國人、遮羅國、羅摩伽國、毘留提國、\n\n迦維羅衛國、毘舍離國、摩竭國阿闍世王等，\n\n得舍利分已，各歸其國，起塔供養。\n\n香姓婆羅門持舍利瓶歸起塔廟，\n\n畢缽村人持地燋炭歸起塔廟。　當於爾時，\n\n如來舍利起於八塔，第九瓶塔，第十炭塔，第十一生時髮塔。\n\n\n何等時佛生？何等時成道？何等時滅度？沸星出時生，沸星出出家，沸星出成道，\n\n沸星出滅度(丹本注云問中應有何等時出家諸本並闕)。\n\n　何等生二足尊？　　何等出叢林苦？\n\n　何等得最上道？　　何等入涅槃城？\n\n　沸星生二足尊，　　沸星出叢林苦，\n\n　沸星得最上道，　　沸星入涅槃城。\n\n　八日如來生，　　八日佛出家，\n\n　八日成菩提，　　八日取滅度。\n\n　八日生二足尊，　　八日出叢林苦，\n\n　八日成最上道，　　八日入泥洹城。\n\n　二月如來生，　　二月佛出家，\n\n　二月成菩提，　　八日取涅槃。\n\n　二月生二足尊，　　二月出叢林苦，\n\n　二月得最上道，　　八日入涅槃城。\n\n　娑羅花熾盛，　　種種光相照；\n\n　於其本生處，　　如來取滅度。\n\n　大慈般涅槃，　　多人稱讚禮；\n\n　盡度諸恐畏，　　決定取滅度。"
}